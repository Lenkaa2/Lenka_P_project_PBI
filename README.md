# Lenka_P_project_PBI
Analýza hypotečního trhu v České republice za posledních 10 let

Předmětem reportu je analýza hypotečního trhu v České republice v kontextu ekonomické situace za posledních deset let. Zaměřuje se především na objemy poskytnutých hypotečních úvěrů a jejich závislosti na úrokových sazbách, průměrných měsíčních mzdách, hrubém domácím produktu a cenách nemovitostí. 
Při analýze objemů sjednaných hypotečních úvěrů je patrné, že je ve sledovaném období nejvíce ovlivňovaly úrokové sazby, za které se úvěry na bydlení nabízely. Došlo-li k poklesu úrokových sazeb, objemy hypotečních úvěrů se zvýšily a naopak. Tento vzájemný vztah je nejvíce patrný v období od prvního čtvrtletí roku 2019, kdy úrokové sazby setrvale klesaly a objemy hypotečních úvěrů naopak stoupaly, až do prvního čtvrtletí roku 2022, kdy se situace vinou vysoké inflace zcela obrátila. Úrokové sazby hypotečních úvěrů prudce vzrostly a objemy sjednaných úvěrů na bydlení stejně prudce poklesly. Porovnáme-li mezi sebou druhé čtvrtletí roku 2022 se stejným obdobím roku předcházejícího, činil pokles sjednaných hypotečních úvěrů 56,68 %. Ve třetím čtvrtletí roku 2022 byl pokles objemu hypotečních úvěrů ještě výraznější a činil dokonce 76,61 %. 
Ačkoliv by se dalo usuzovat, že dalším faktorem, který bude ovlivňovat poptávku po hypotečních úvěrech a tím i jejich objem, bude průměrná měsíční mzda, data tuto úvahu nepotvrzují a spíše se zdá, že mezi oběma veličinami není zjevná souvislost. Totéž se dá tvrdit i o vztahu mezi objemy hypotečních úvěrů a hrubém domácím produktu, jakožto univerzálním ukazateli výkonosti ekonomiky. Odlišná situace je však v případě cen nemovitostí, kde jistou souvislost s objemy hypotečních úvěrů najít lze. Avšak zdá se, že ceny nemovitostí neovlivňují objemy sjednaných úvěrů na bydlení, ale právě naopak, že objem hypotečních úvěrů ovlivňuje ceny nemovitostí. Nejvíce patrný je tento vztah v prvním čtvrtletí roku 2022, kdy došlo vinou prudkého zvýšení úrokových sazeb k výraznému poklesu objemu hypotečních úvěrů, na což musel zareagovat trh s nemovitostmi snížením cen nemovitostí, které se rázem v kombinaci s drahými hypotečními úvěry staly nedostupnými. Zdá se tedy, že z posuzovaných faktorů ovlivňují hypoteční trh nejvíce úrokové sazby, za které se hypoteční úvěry sjednávají. 
Úrokové sazby hypotečních úvěrů a tím i objemy sjednaných úvěrů na bydlení ovlivňuje Česká národní banka skrze základní úrokové sazby (2T repo sazba, lombardní sazba a diskontní sazba), kterými reaguje na zvyšující se inflaci. Zjednodušeně tedy lze říct, že zvyšující se míra inflace vede ke zvyšujícím se základním úrokovým sazbám ČNB, což má za následek růst úrokových sazeb hypotečních úvěrů, a to vede ke snižování objemu sjednaných hypotečních úvěrů. V současné chvíli, byť se úrokové sazby hypotečních úvěrů stále drží na vysoké úrovni (cca 6 %), můžeme pozorovat lehké znovuoživení hypotečního trhu. Vysvětlením by mohla být snižující se míra inflace a předpoklad, že ČNB již nadále nebude zvyšovat základní úrokové sazby, které by mohly vést k ještě výraznějšímu prodražení hypotečních úvěrů a rovněž i klesající trend cen nemovitostí, který můžeme pozorovat od prvního čtvrtletí roku 2022, jako důsledek snižujících se objemů hypotečních úvěrů. 

